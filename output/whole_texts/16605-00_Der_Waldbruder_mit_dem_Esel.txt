[737] Der Waldbruder mit dem Esel.
Der argen Welt thut niemand recht.





Vor Jaren wont in einem Wald 
Ein Waldbruder von Jaren alt 
Der sich der Wurtzeln neeren thet 
Derselb ein jungen Sohne het 
Inn dem Alter bey zweintzig Jarn 
Der war einfeltig vnerfarn 
Der fragt den Alten: Sag doch mir 
Sind in dem Wald gewachsen wir 
Wann er nie Menschen het gesehen 
Der Alt thet zu dem Jungen jehen: 
Mein Sohn, da du noch warest klein 
Hab ich mich geflöhet hie rein 
Auß der arglistig bösen Welt 
Daß sie uns nit schmech, spot vnd schelt 
weil jr gar niemand recht kann than 
Sie schlag jm doch ein plechlein an 
Still schwieg der Son doch tag vnd nacht 
Des Vatters Red stäts nachgedacht 
Was doch die Welt nur möcht gesein 
Zuletzt da wolt er je darein 
Legt an den Vatter grosse bitt 
Der es doch lang zeit wider rieth 
Zuletzt er vberredet ward 
Vnd macht sich mit jm auff die fart 
Vnd fürten jren Esel mit 
Ledig jr keiner darauff ritt
     In Wald bekam jn ein Kriegßman 
Der sprach: wie last jr ledig gan 
Den faulen Esel hie allein 
Jr dunckt mich fast nicht witzig sein 
Das ewer keiner auf jm reitt
Als sie nun von jm kamen weit 
Der Vatter sprach: Mein Son sich zu 
Wie uns die Welt empfangen thu 
Der Son sprach: Laß mich darauf reitn 
     Das gschah, da kam zu jn von weitn 
Ein altes Weib neben die Aecker 
Die sprach: Seht zu dem Jungen lecker 
Der reitt, und der alt schwache Man 
Muß hindten nach zu fussen gan 
Son, sprach der Alt, glaubst du nun mir 
Was von der Welt ich saget dir 
Er sprach: laß uns versuchen baß 
Der Jung bald von dem Esel saß 
Vnd saß der Alt bald auff für ihn 
Reit also fuß für fuß dahin.



     

In dem begegnet jhn ein Pawer 
Der redt sie an mit worten sawer: 
Seht an den alten groben Lappen 
Lest den Jungen im kot her sappen 
Dem nöter wär zu reitn dann jm 
Der Alte sprach: Mein Son vernim 
Das man der Welt nit recht mag thun 
Der Son sprach: Vatter laß mich nun 
Auffsitzen, daß wir reiten bed 
Schaw ob die Welt darzu auch red 
     Aufsaß er vnd ritten dahin 
Da kam ein Bettelman zu jhn 
Thet an einr wegscheid auff sie harrn 
Vnd sprach: secht an die grossen Narrn 
Wölln den Esel gar ertrücken 
Der Vatter sprach: Jn allen stücken
Thut uns die die Welt mit Hönwort schmitzen 
Der Son sprach: Laß uns beid absitzen
So wölln wir den Esel tragen 
Was nur die Welk darzu will sagen 
     Absaßen sie, den Esel trugen 
Vnd mit jm übers Veld hin zugen 
Daß von jn beiden ran der Schweiß 
Ein Edelman kam zu der Reiß 
Thet sie all beid mit worten straffen 
Wann her, wann her, jr Schlauraffen 
Das jr das hinter kert herfür 
Der Vatter sprach: Mein Son hie spür 
Das an der Welt ist gar verlorn 
Da sprach der Son in grossem zorn 
Den Esel wöllen wir erschlagen 
Denn hat die Welt nit mehr zu klagen 
     Den Esel schlugen sie zu hauffen 
Da kam ein Jäger zugelauffen 
Der schrie: O jr großen Phantasten 
Des Esels gneußet jr am baßten 
Lebend, tod ist er euch kein nütz 
Zuhand der Junge ward vrdrütz 
Der Welt, die jn mit spot und straff 
So gar an allen orten traf 
Sprach: Hat die Welt auff einen Tag 
Vber vns bald so vil der klag 
Solt wir dann all Tag darinn bleiben 
Was wunders wurd sie mit uns treiben 
Vnd keret mit dem Alten dar 
Inn Wald, darauß er kommen war.


H. S. S. 




Fliegendes Blatt mit einem Schwankgedicht von Hans Sachs.Verkleinerte Nachbildung.